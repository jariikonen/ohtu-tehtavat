# Tiivistelmä Kenny Heinosen kandidaattityöstä ’Ryhmätyö ohjelmistokehityksessä’

Työssä tarkastellaan ryhmätyöskentelyä ohjelmistokehityksessä, persoonallisuuspiirteiden vaikutusta ryhmätyöskentelyn onnistumiseen sekä tapoja kehittää ryhmätyötaitoja. Ohjelmistokehitystä tarkastellaan kahden ohjelmistokehityksen prosessimallin, Extreme Programmingin (XP) ja Scrumin näkökulmista.

XP ja Scrum ovat ketteriä menetelmiä, joissa painotetaan yksilöiden yhteistoimintaa ja toimivaa ohjelmistoa. Molemmille on yhteistä, että ohjelmistoa kehitetään eteenpäin lyhyissä (1–4 viikon) iteraatioissa sekä asiakkaan vaatimusten kirjaaminen kehitysjonoon, jonka kärjestä kehitystiimi valitsee niin monta vaatimusta tehtäväksi, kuin uskoo iteraation aikana saavansa tehtyä. Asiakas vaikuttaa iteraatiossa toteutettaviin ohjelmiston ominaisuuksiin vain ohjaamalla vaatimusten järjestystä kehitysjonossa. Myös iteraation suunnittelukokous ja päiväpalaveri esiintyvät molemmissa. XP:ssä kasvokkaista kommunikaatiota ja läsnäoloa painotetaan sijoittamalla kehittäjät yhteiseen tilaan ja huolehtimalla, että paikalla on aina vähintään yksi asiakkaan edustaja. Myös pariohjelmointia suositaan koodin laatua ja oppimista edistävänä työkaluna. Scrumissa asiakasta edustaa tuoteomistaja (product owner), joka priorisoi kehitysjonoa. Iteraation tulokset esitellään asiakkaalle Scrumissa iteraation lopuksi järjestettävässä katselmoinnissa. XP:n iteraation päättää hyväksymätestaus, jossa asiakas itse tarkistaa testitulokset. Scrumissa kehitystiimi pitää iteraation päätteeksi lisäksi retrospektiivi-palaverin, jossa arvioidaan tiimin toimintaa iteraation aikana ja pohditaan kuinka sitä voitaisiin kehittää.

Työn kolmannessa luvussa esitellään Myers-Briggsin tyyppi-indikaattori työkaluna persoonallisuustyyppien hahmottamiseen. Tämän jälkeen tarkastellaan tutkimustulosten valossa ohjelmistokehittäjän hyviä ja huonoja piirteitä sekä eri persoonallisuustyyppien soveltuvuutta ohjelmistokehityksen eri tehtäviin. Teoriaa indikaattorin taustalla ei kuitenkaan käsitellä ja tekstistä saa helposti kuvan, että persoonallisuustyypit määräisivät ihmisen kyvyn toimia ryhmässä. Ryhmätyötaidot ovat kuitenkin taitoja, joita voi myös opetella ja siksi onkin hyvä, että työn neljännessä luvussa esitellään keinoja ryhmätyötaitojen kehittämiseen. Tällaisia ovat erilaiset pienet ryhmätyöskentelyyn rohkaisevat ja suuremmat ryhmätyötaitoja kehittävät harjoitukset. Yhteistä useille harjoituksille vaikuttaisi olevan ryhmätyöhön liittyvien ongelmien kärjistäminen, opiskelijoiden huomion kiinnittäminen näihin ongelmiin ja rohkaiseminen ratkaisujen etsimiseen.