# Retrospektiivitekniikat (viikko 5, teht. 6)

## Start, Stop, Continue, More of, Less of Wheel

Piirretään fläppitaululle viiteen osaan jaettu ympyrä. Nimetään osat seuraavasti: "aloitetaan", "lopetetaan", "jatketaan", "tätä lisää" ja "tätä vähemmän". Tämän jälkeen pohditaan kuhunkin osaan liittyvää kysymystä ja kirjataan esiin nostetut ajatukset taululle. Kysymykset ovat: Pitäisikö alkaa tehdä jotain, mitä emme ole aiemmin tehneet? Pitäisikö jonkin asian tekeminen lopettaa? Mikä toimii ja minkä tekemistä pitäisi jatkaa? Mitä pitäisi tehdä enemmän? Mitä vähemmän?

Pienessä ryhmässä aikaa käytetään n. 10 minuuttia ja suuremmassa (9 tai enemmän) n. 25 minuuttia. Toki myös tarkasteltavan ajanjakson pituus vaikuttaa asiaan. Ei kuitenkaan pidetä kiirettä ja annetaan ihmisten puhua.

## Glad, Sad, Mad

Osallistujat kirjaavat aluksi sprintin aikana tekemiään huomioita lyhyesti pienille korteille. Huomiot voivat olla hyviä tai huonoja asioita, eikä niiden tarvitse rajoittua koskemaan ryhmän toimintaa. Kirjaamiseen annetaan aikaa 10 tai 15 minuuttia. Seuraavaksi jokainen esittelee korttinsa lyhyesti ja kiinnittää ne valkotaululle, jollekin alueista "iloinen", "surullinen" tai "vihainen". Muut eivät saa tässä vaiheessa keskeyttää esittelijää, muutoin kuin kysyäkseen tarkennusta. Alueeseen liittyvä tunnetila kuvaa kirjoittajan asiaan liittyviä tuntemuksia. Alueista kaksi viimeistä ovat negatiivisia, mutta ajatuksena tässä on, että viimeinen luokka viittaisi mahdollisiin ryhmän ulkopuolisiin, mutta siihen negatiivisesti vaikuttaneisiin asioihin. Tämäkin vaihe kestää 10 tai 15 minuuttia.

Seuraavaksi yksi ryhmästä siirtää samaan asiaan viittaavat kortit toistensa viereen, johon kuluu aikaa alle 5 minuuttia. Tämän jälkeen äänestetään asioiden käsittelyjärjestyksestä, esimerkiksi merkitsemällä äänet kortteihin (jokainen voi antaa esim. 5 ääntä). 10 minuuttia pitäisi riittää tähän vaiheeseen. Lopuksi aiheista keskustellaan järjestyksessä, alkaen eniten ääniä saaneesta ja keskustelua jatketaan kunnes kaikkia aiheet on käsitelty tai kokoukseen on käytetty tunti aikaa. Keskustelussa on hyvä keskittyä asioihin, joita voidaan toteuttaa seuraavassa sprintissä.